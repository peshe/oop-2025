Целта на програмата е реализация на система за файлова система.

В нея основен елемент е абстрактният клас ФайловОбект. Той трябва да има следните характеристики (помислете как да ги представите след като прочетете цялата задача)

  - име - низ с произволна дължина от букви и цифри. Може да се променя.
  - размер - в байтове
  - атрибути – серия булеви стойности, включващи поне: Скрит, Системен, ЗаАрхивиране, СамоЗаЧетене.
  - Напишете и функция, която извежда информация за файловия обект на екрана. Тя трябва да включва всички негови характеристики.

Реализирайте следните конкретни наследници:

ОбикновенФайл -  той трябва в допълнение да има разширение, което определя типа му. Разширението е последователност от не повече от 5 букви или цифри (например h, cpp или html).
При извличане на името на файла, то трябва да има добавено в края си и разширението, разделено с точка.
Файлът има определен размер и трябва да позволява добавяне на съдържание. В случая, това ще става чрез предефиниран оператор + с аргумент символен низ. Това променя размера на файла с дължината на низа. Не е необходимо да съхранявате самото съдържание. Промяна се позволява, ако файлът не е СамоЗаЧетене.

Директория – нейното съдържание е произволно множество файлови обекти (елементи). Сред тях не трябва да се допускат два елемента с еднакво име, включително при преименуване.

  - За директорията реализирайте различни оператори + за добавяне на подаден файлов обект и за създаване на файл по подаден низ с името и разширението му във формата „<име>.<разширение>“. Промяна се позволява, ако директорията не е СамоЗаЧетене.
  - Трябва да има също оператор за индексиране, който дава възможност за достъп до елемент на директорията по неговото име.
  - Размерът на директорията се определя от сумата на размерите на нейните елементи.
  - При извеждане на информация за директория не показвайте скритите и системни елементи.

Реализирайте клас ФайловаСистема. Тя се състои от основна директория (root folder). Трябва да се поддържа също текуща директория.

  - Направете функции, с които да сменяте текущата директория с някоя нейна под-директория, подадена по име, или връщане в основната (при подаване на име ‚/‘).
  - Също, търсене на файл по име (потенциално включващо разширение), като търсенето трябва да започва от текущата директория и да търси в нея и във всички вложени директории (с произволно ниво на влагане). Да се подава и допълнителен параметър, който указва дали да се търси в скрити и системни директории.
  - Реализирайте функция, която извежда в текстов файл имената, включващи пълните пътища, на всички файлове, които са с атрибут „За архивиране“ по едно на ред, следвани от размера им. За получаване на пълен път следвайте стандартните правила, като за разделител използвате ‘/’.

За всички класове реализирайте функции за достъп до характеристиките, където има смисъл, както и за подсигуряване на коректен жизнен цикъл. Съблюдавайте пълна сигурност при възникване на изключение.

Демонстрирайте всички ваши класове в кратка програма.