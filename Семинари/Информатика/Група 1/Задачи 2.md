За всички задачи проверете и обработете максимално прецизно всички възникнали проблеми. Очаквайте, че файловете може да са много големи (да не можете да съберете цялото им съдържание в паметта).

### Задача 1.
Напишете програма, която получава от командния ред два параметъра - първият е команда - едно от: -c, -C , -w, -l, -L, -s или -h. Вторият е име на файл.
Програмата трябва да анализира подадения файл в текстов тежим според командата и да изведе информация съответно за:

-c -> Брой на символите във файла (всички символи).

-C -> Брой на не-празните символи във файла - символи с код по-голям от 32 и по-малък от 127.

-w -> Брой на думите във файла. Думите се разделят с произволен брой празни символи.

-l -> Брой на редовете във файла.

-L -> Брой на не-празните редове във файла. Те трябва да съдържат поне един символ (без значение какъв).

-s -> Извежда статистика за файла. Тя включва всяка от горните метрики, но също и колко процента от общия брой символи е срещането на всеки непразен символ.

-h -> Извежда помощно съобщение на екрана (help message). Не използва втория параметър.

### Задача 2.
Напишете програма, която получава от командния ред положителен брой параметри - имена на файлове. Целта е да се слее съдържанието на всички файлове (без последния) във файл с име последния аргумент. Съдържанието на файловете се записва последователно - първо първия файл, след това втория и т.н.
Ако е подаден само един аргумент - за входен файл се използва стандартният вход и каквото се въведе от него се записва в резултатния файл. Ако са подадени две имена на файлове, програмата трябва да копира първия файл във втория. Работете с файловете в текстов режим.

### Задача 3.
Напишете програма, която прочита от стандартния вход име на текстов файл. Той трябва да е съставен от цели числа, разделени с един или повече празни символи. Целта е да се проверят две условия: 1) дали файлът е с коректен формат и 2) дали числата в него са подредени в нарастващ ред.

### Задача 4.
Напишете програма, която работи подобно на програмата от задача 2, но се очаква файловете да са от цели числа, разделени с интервал. Проверете дали всеки от тях е сортиран в нарастващ ред (според задача 3) и след това ги слейте в резултатния файл, така че той да съдържа всички числа от всички файлове в сортиран вид (сортирано сливане на сортирани файлове). За разделител използвайте интервал.

### Задача 5. 
За задача 4 от предното домашно (структура студент) да се реализират функции за:
а) вход и изход от текстов файл на масив от студенти;
б) намиране и съхраняване във текстов файл на имената и факултетния номер за всички студнети, които имат отличен успех. Записите трябва да са по един на ред и да са подредени лексикографски по фамилия на студента.

### Задача 6. 
Напишете програма, която сгъстява текстов файл, като заменя всяко срещане на два или повече последователни празни символи с първия празен символ.

### Задача 7.
Преподавател записва данните от текущ контрол на група студенти по няколко дисциплини в два файла – "students.txt" и "exams.txt". Всеки ред от файла "students.txt" има следния формат – "XXXX SSS…", където XXXX е факултетен номер (последователност от точно 10 символа), a SSS… е името на студент (низ с дължина до 199 символа). Всеки ред от файла "exams.txt" има следния формат – "XXXX YYYY SSS…", където XXXX е факултетен номер, YYYY е оценка от текущ контрол (double), а SSS… е името на предмета, по който е положен изпит (низ с дължина до 199 символа).
Пример за файл "students.txt"
```
0MI0101234 Иван Петров
1MI0202345 Стефан Стефанов
2MI0701234 Мария Иванова
3MI0100014 Петър Петров
```

Пример за файл "exams.txt"
```
0MI0101234 3.50 Математически анализ
3MI0100014 6.00 Структури от данни и програмиране
2MI0701234 4.50 Структури от данни и програмиране
3MI0100014 5.50 Математически анализ
0MI0101234 5.50 Структури от данни и програмиране
0MI0101234 4.50 Математически анализ
1MI0202345 3.30 Структури от данни и програмиране
0MI0101234 6.00 Математически анализ
```
Допустимо е във файла "exams.txt" да има данни за студенти, които не са описани във файла "students.txt" и обратно. Да се напише програма, която за всеки от студентите във файла "students.txt" намира и извежда средно аритметичното от всички оценки, получени по всеки отделен предмет.
Пример за резултат:
```
0MI0101234 Математически анализ 4.7
0MI0101234 Структури от данни и програмиране 5.5
2MI0701234 Структури от данни и програмиране 4.5
1MI0202345 Структури от данни и програмиране 3.3
3MI0100014 Структури от данни и програмиране 6
3MI0100014 Математически анализ 5.5
```
Решете същата задача, при условие, че и двата файла са подредени в нарастващ ред на факултетните номера.

### Задача 8.
Всеки ред на текстов файл съдържа две дати във формат dd-mm-yyyy или ddmm-yy, които са разделени с един или повече интервали. Да се създаде нов текстов файл, всеки ред на който съдържа цяло число, ако на съответния ред на входния файл има две коректно записани дати и '*' в противен случай. Цялото число, съответстващо на коректните дати да е равно на разликата в дни между първата и втората дата.

### Задача 9.
Да се напише програма, която играе играта "Бесенка" (hangman). Думите, с които може да се играе да са записани в текстов файл, по една на ред. Не се изисква никакъв графичен или псевдографичен изход.

### Задача 10*.
Напишете програма, която сгъстява текстов файл, който е програма на C++, като премахва всички празни символи, които може, така че да не наруши коректността на програмата. Да не се променят коментари или символни низове.
